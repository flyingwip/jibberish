Giro blijft hoofddoel Groenewegen: 'Maar twijfel over Milaan-Sanremo'

Vanaf augustus worden er voor het eerst sinds de coronacrisis weer wielerwedstrijden gehouden. Dylan Groenewegens belangrijkste speerpunt blijft de Giro d'Italia, maar de topsprinter twijfelt wat zijn eerste koers moet worden.

"Het worden drie hele drukke maanden. De Giro blijft mijn hoofddoel, het is alleen nog even afwachten waar ik begin. Milaan-Sanremo of de Ronde van Polen", aldus de winnaar van vier Tour de France-etappes zondag in Studio Sport.

Meer sprintkansen in Polen
Milaan-Sanremo is op 8 augustus de eerste grote sprinterskoers van de aangepaste wielerkalender, de Ronde van Polen is van 5 tot en met 9 augustus en de Giro begint op 3 oktober.

"Ben ik echt klaar voor Milaan-Sanremo of ga ik voor de beste kansen in Polen? Daar heb je meer sprintkansen. Milaan-Sanremo kan je over een half jaar ook weer hebben en dan ben ik misschien iets sterker", zegt de 26-jarige Groenewegen.